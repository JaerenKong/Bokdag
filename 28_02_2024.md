https://www.nrk.no/ostfold/hoyre-ber-staten-om-a-hjelpe-ofre-for-lonnstyveri-i-norge-1.16766823
OK. Jeg skal bare gå rett ut og si det: Jeg er imot lønnstyveri. Så, stor tommel opp til Høyre for at de løfter problemet og kommer med et konstruktivt forslag for å løse det.
Jeg håper dette lovforslaget går gjennom. Samtidig tror jeg på ingen måte at dette alene er nok. Som artikkelen sier er et hovedproblem her at mange – spesielt utenlandske arbeidere – ikke har nok kjennskap til regelverket. Dette hjelper i liten grad på det. Det er også slik at politiet ikke løser disse sakene (joda, de har klart å dømme én). Dette endrer ikke politiets prioriteringer slik at dette blir endret.
Det er også et spørsmål om hvem dette hjelper. Sakset fra saken, når det blir spurt om hvem staten skal representere: «Det må være basert på at den ansatte legger frem sin sak, også må man ta en vurdering om man mener det er hold i kravet». Det kreves altså fremdeles at den enkelte arbeider avdekker og legger ned ressurser for å avdekke lønnstyveriet. Noe som ikke er urimelig i den enkelte saken, men det kan være vanskelig for de svakeste i samfunnet – som også er de som er mest utsatt for dette.
Jeg er, igjen, for dette forslaget. Det er et skritt i riktig retning. Men det er kun ett skritt, og vi trenger flere. Først og fremst må staten – mener jeg – gå hardt inn for å avdekke og straffe lønnstyveri uten at arbeideren selv er nødt til å avdekke det.
Til slutt, her er en liten oppfordring: Om du ikke allerede er medlem av en fagforening er det på tide å bli det. Sterke fagforeninger er en nødvendighet for et godt arbeidsmarked og det er dem du som arbeidstaker kan stole på at vil gi deg assistanse og kjempe for dine rettigheter.

28.02.2024
#høyre #arbeid #lønnstyveri #fagforeninger 