«jeg vil gjerne ha noen tanker om arkitektopprøret fra jaeren_kong»
Jeg er ikke noen tilhenger av det. For all del, både problemene og løsningene de peker på er tidvis riktige, men jeg synes budskapet deres altfor ofte blir et reduktivt «moderne arkitektur dårlig / tradisjonell arkitektur bra».
Men først, hva er Arkitekturopprøret? Det er et spørsmål uten et helt åpenbart svar. Det mest konkrete er at det er et program på ti punkter samt de to prisene «Grøss-medaljen» og «Arkitekturopprørets hederspris».
Opprøret er større enn som så – det er også en aktiv (åpen) Facebook-gruppe og et knippe «representater» som uttaler seg på vegne av det – men det er ikke helt godt å si hvor representative disse er for Arkitekturopprøret. Saher Sourouri er en hovedrepresentant, men har ikke noe mandat til å uttale seg på vegne av medlemmene av Facebook-gruppen.
Nå er jeg kanskje for reduktiv her. Det er ingenting feil med bevegelser uten et klart hierarki og ledelse. Arkitekturopprøret sett på som enkeltindivider som uttrykker sin mening om arkitektur offentlig er jeg selvfølgelig helt og fullt for.
Uansett, jeg skal prøve å komme meg tilbake til saken. Arkitekturopprørets program ligger ute her: https://www.arkitekturopproret.no/om. Kort oppsummert ønsker de mer tradisjonell arkitektur, et helhetlig uttrykk (at byggene har lik stil) og en rimelig størrelse på byggene (de singler spesielt ut at høybygg er uønskede).
Jeg skal ærlig innrømme at debatten tradisjonell/moderne arkitektur interesserer meg lite. Begge (utført på en god måte) er i mine øyne «estetisk vakre» nok. Ellers er jeg enig i at det bør tenkes helhetlig på tvers av bygninger og at høybygg er en uting. Dette er strukturelle ting som kan og bør være med i en kommunal reguleringsplan.
Dessverre føler jeg at Arkitekturopprøret oftest består i å peke på en enkeltbygning (gjerne et mislykket forsøk på å lage et signaturbygg) og utbryte at «den er stygg». Jeg savner en mer helhetlig tenkning over hvorfor byggene blir som de blir og tror nå at løsningen ligger et annet sted enn å endre hvilket uttrykk fasaden på bygget har.
For eksempel: Vi bør satse på desentralisering slik at man slipper å bygge i høyden i storbyer. Vi bør utjevne økonomiske forskjeller slik at folk ikke trenger å nøye seg med små leiligheter. Vi bør ha en aktiv offentlig boligpolitikk slik at det bygges ordentlige og rimelige hus. Og ja, kommunale reguleringsplaner bør stille krav.
Så er jeg også mindre dystopisk enn hva Arkitekturopprøret er. Kanskje er det fordi jeg er «Jæren Kong» ikke «Oslo Kong», men jeg synes egentlig ikke at vi har et så stort problem med at det bygges så mye stygt her til lands.
Høghuset på Bryne er en vederstyggelighet da. Riv det.

10.03.2024
#arkitektur #boligmarked #offentlig_debatt 