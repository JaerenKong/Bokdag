https://www.nrk.no/urix/valden-aukar-i-bade-norske-og-svenske-fengsel-1.16748842
Hei. Dette er et problem, så la oss snakke om norske fengsler.
Først må jeg få innrømme at jeg har liten tro på skrekkbildet som males av at fanger i Norge er i ferd med å ta over avdelinger, men situasjonen de ansatte i kriminalomsorgen står i er beviselig ugrei og det må tas tak i.
Så hva må gjøres? NRKs artikkel avsluttes med at Kriminalomsorgsdirektoratet opplyser om at en gruppe jobber med å finne tiltak, men Rambøll-rapporten det refereres til kommer med noen, så la oss se på dem:
1. Bærekraftig bemanning og bevilgning av ressurser
2. Rutinebeskrivelser og veiledere til personalledere
3. Mentorordning
4. Retningslinjer for trening på traumatiserende hendelser
5. Kommunikasjonstiltak og informasjonskampanje
6. Sikkerhetstiltak for ansatte i straffegjennomføring i samfunn
7. Jobbe for økt mangfold og mangfoldskompetanse
8. Tilby kompetanseheving og trening i stressmestring og selvhjelpsteknikker
9. Kompetanseheving i psykiske lidelser blant innsatte og konflikthåndtering
10. Økt fokus på hverdagen i Kriminalomsorgen i fengselsbetjentutdanningen
11. Ambulerende helseressurs
12. Tett dialog og samarbeid med vernetjeneste
13. Etablere og styrke samarbeidet med BHT
14. Sørge for nødvendig kurs til og oppfølging av ansatte
15. Implementere informasjonstiltak
16. Spre kompetansen hos instruktørnettverket til ledere og vaktledere
17. Proaktiv kontaktperson fra BHT
18. Regelmessige helsevurderinger av ansatte
19. Kultur- og holdningsfremmende arbeid
20. Bevisstgjøring og implementering av rutiner på å være proaktiv, oppsøkende og tilgjengelig.
21. Bevisstgjøring og implementering av rutiner for defuse og debrief
(Sakset fra oppsummeringen i rapporten, om du er videre interessert kan du lese hele her: https://fengselogfriomsorg.no/wp-content/uploads/2023/09/Ramboll-rapport-Kartlegging-av-psykiske-belastningsreaksjoner-blant-ansatte-i-kriminalomsorgen.pdf)
Vi finner selvfølgelig at det trengs nok bemanning og resurser (punkt en), samt at nødvendige sikkerhetstiltak må på plass (punkt seks). Det er bra og jeg er for det. Men det er mye annet som også kan og bør gjøres.
La meg få argumentere litt mot en stråmann. Om vi ser til enkelte fengsler i det store utland ser vi at det er forholdsvis enkelt å holde den mengden innsatte norske fengsler rommer under kontroll. Men vi ønsker å gjøre mer enn det – vi ønsker å hjelpe og rehabilitere. La oss tviholde på det.
I artikkelen pekes det på at det har vært en økning i innsatte med psykiske lidelser. Så la oss styrke det psykiske helsevernet. Det er både det etisk og samfunnsøkonomisk rette.
Til slutt (og over på noe helt annet) vil jeg si at jeg skulle ønske NRK klarte å trekke et tydeligere skille mellom Norge og Sverige i artikkelen sin.

07.02.2024
#kriminologi #straff #media 