https://www.nrk.no/tromsogfinnmark/varsler-ny-fosen-sak-_-reinbeitedistrikt-vil-ga-til-sak-for-a-stanse-elektrifisering-av-melkoya-1.16509962
Jeg har ikke satt meg altfor grundig inn i regjeringens planer om å elektrifisere Melkeøya, men jeg ser på det med en slags skeptisk optimisme. Om vi får bygd ut grønn energi som kan redusere Norges klimagassutslipp på kort sikt – og som kan hjelpe med å ta over for olje og gass når denne blir faset ut på lengre sikt – er det en god ting.
Men: Dette må gjøres på en måte som ivaretar samenes rettigheter som urfolk.
Og: På dette punktet er jeg langt fra optimistisk. Ikke minst fordi vi i Norge har en lang tradisjon for å se bort fra samenes rettigheter. Noe som (blant annet) har ført til at områdene de har tilgjengelig for reindrift allerede er sterkt reduserte. Nå skal vi altså gjøre enda flere kutt i dem.
Regjeringen trekker frem at det skal gjøres et grundig (men fremskyndet) forarbeid før det gis konsesjon for å starte på de enkelte prosjektene.
Det er greit. Ingen av disse prosjektene kommer alene til å velte reindriften. Men når alle er utført, hva blir summen av dem?
Og selv om det fremdeles er mulig for samene å drive, hvor realistisk er det egentlig for dem når den norske stat stadig kutter inn i livsgrunnlaget deres uten at det tas (ordentlig) hensyn til protestene deres?
#klima #samer 