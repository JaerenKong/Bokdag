https://www.nrk.no/norge/laerere-skal-fa-storre-mulighet-til-a-gripe-inn-fysisk-mot-elever-1.16791317
OK. Jeg har utrykket skepsis til tvang før, men jeg har ikke skrevet så mye om *hvorfor* jeg er skeptisk til det. La meg få gjøre det her.
Først, en liten digresjon: Jeg kommer til å bruke begrepene «tvang» og «vold» om hverandre her. Det er fordi tvang er en form for vold. Av og til (artikkelen snakker f.eks. om å fysisk fjerne elever fra klasserommet) er det tydelig, av og til er tvangen handlinger man tradisjonelt ikke tenker på som vold. Tvang er allikevel alltid vold.
Samfunnet vårt har lenge beveget seg bort fra bruk av tvang som virkemiddel. Dette har vært ideologisk motivert, ja, men det har også vært begrunnet i kunnskap om hva som fungerer for å få mennesker til å endre handlingsmønster. Vold er effektivt her-og-nå, men ikke i et lengre perspektiv.
Om du tvinger noen til å slutte å gjøre noe så slutter de så lenge du tvinger dem, men begynner igjen når tvangen er over. Trusselen om vold kan ha en viss effekt, men motivert av å unngå volden. Handlingen fortsetter å opphøre etter at tvangen er avsluttet mens du fremdeles ser på personen, men begynner igjen når du snur deg bort.
Dette er heller ingen perfekt logikk. Personen kan ta et rasjonelt valg om at handlingen er verdt tvangen. Personen kan også ta et «urasjonelt» valg om å gjøre handlingen til tross for trusselen om vold. Vi vet at spesielt gutter og unge menn (gruppen mennesker vi oftest snakker om å bruke mer tvang mot) har liten «effekt» av trusler om vold siden evnen deres til konsekvenstenkning ikke er fult utviklet enda.
Lang historie kort: Tvang fungerer dårlig. Det er en dårlig løsning man prøver å gjeninnføre. I en setting som skolen, hvor langsiktighet er viktig, er den faktisk mer egnet til å gjøre vondt verre ved å skade relasjonen mellom lærer og elev.
Jeg må også få spørre, har de som foreslår dette tenkt gjennom hva det faktisk innebærer? Igjen, i artikkelen snakkes det om å fysisk fjerne elever fra klasserommet. Da kan man se for seg en lærer som rolig tar eleven rundt armen og veileder hen ut, men hva når eleven gir motstand? Trusselen om vold krever at man er villig til å eskalere. Hvor langt skal vi være villige til å eskalere volden mot disse barna?
Jeg argumenterer ikke her for at det ikke tidvis vil være det beste for den utagerende eleven å bli fjernet fra situasjonen. Det vil det åpenbart være. Men om det skal gjøres med tvang, hva blir prisen? For at læring skal kunne skje må klassen ha en trygg relasjon til læreren – hva tror vi skjer med den relasjonen når en elev blir halt hylende og skrikende ut av klasserommet?
Fra en annen side – ønsker vi å sette lærere i den situasjonen? I artikkelen påstås det at en del av dette handler om å styrke lærernes rettssikkerhet. La meg få avvise dette på det sterkeste. Effekten av dette vil være et økt press på lærere om å møte utagering med tvang – noe som vil øke risikoen for å havne i en eskalert situasjon. Det vil gjøre lærerne mindre trygge.
La meg få avslutte med å si at dette forslaget kommer som en reaksjon på en reel og negativ utvikling. En utvikling som må tas tak i og gjøres noe med. Dessverre er det som foreslås helt feil medisin mot det som faktisk er feil i samfunnet. Jeg håper ikke at dette forslaget går i gjennom.
Jeg håper at vi heller retter fokuset på å fikse de underliggende problemene i samfunnet som har årsak i denne utviklingen, og at vi igjen retter fokus på å møte unger som har det vondt med hjelp, ikke straff.

10.03.2024
#skole #straff #vold #tvang 