Aight, det er på høy tid at jeg skriver noe om den såkalte «Kongsberg-saken». Dette kommer til å bli en lang en folkens:
La meg starte med å si dette om meg selv: Når jeg leser nyheter er jeg primært opptatt av å få knyttet dem opp i ett større bilde, å se hva de sier om strukturene vi har i Norge. Det er både en styrke og en svakhet.
Over til saken, og vi kan jo begynne med den foreløbige slutten: Politimannen ble frikjent. Nå har riksadvokaten bestemt seg for å anke, men dette forteller oss allikevel at man kan gjøre et godt argument for at politimannens handlinger var lovlige.
Så da har vi spørsmålene. Skal hendelsen sees på som en enkelthendelse eller som representativ for politiets handlemåte? Handlingen var trolig lovlig, men *burde* de være lovlige? Og, (denne er vid) er det noe mer vi kan lære av saken?
Først om hvorvidt dette må sees på som en enkelthendelse. Det vet vi selvfølgelig ikke. Politiet skal selv forske på sin egen maktbruk (les gjerne den delen i en litt skeptisk tone) og det blir interessant å se resultatet av dette.
Personlig var jeg i utgangspunktet ganske klar for å avskrive dette som en uheldig enkelthendelse. Men. Etter hvert som flere politimenn har rykket ut med støtteerklæringer til den anklagde politimannen kjenner jeg meg hakket mer skeptisk på om dette er tilfellet. Time (og forskning) will (forhåpentligvis) show.
Så får vi ta den debatten derfra.
Jeg ønsker her å zoome inn på et av argumentene for hvorfor politimannens handlinger var rettferdiggjorte — det at han gikk med et skarpladd våpen. Det vises til at personer tidligere har prøvd å ta fatt i politiets våpen og at dette skaper (livs)farlige situasjoner. La meg si dette tydelig:
Om det å gå med skarpladd våpen eskalerer alle møter politiet har med nærgående mennesker til en potensiell liv-og-død-situasjon kan vi ikke ha generell bevæpning i Norge.
Jeg sier ikke at vi ikke trenger en løsning som sikrer rask utrykking i situasjoner hvor et væpnet politi trengs, men om løsningen «generell bevæpning» hindrer politiet i å gjøre en god jobb ellers i (den enorme majoriteten) av sakene de håndterer så trenger vi en annen løsning.
I USA snakkes det om «defunding the police» og — uten at jeg på noen som helst måte ønsker å trekke paralleller mellom årsakene til dette og norsk politi — jeg håper at denne samtalen også gjør seg gjeldene i Norge i større grad.
Kort fortalt går «defunding the police»-debatten ut på dette: Politiet skal løse et bredt spekter av oppgaver, og det hadde muligens vært bedre å fordele disse oppgaven på flere yrker — i stedet for at samme person skal måtte håndtere alt fra fartsbøter til harde kriminelle.
Har man en hammer ser alt ut som spiker. Har man et skarpladd våpen på hofta er det kanskje ikke så rart at en full kar blir kastet i bakken når det strengt talt ikke er nødvendig?
Men tilbake til saken. Som skrevet innledningsvis kan trolig man gjøre et godt argument for at handlingen var lovlig. Flere politifolk har også argumentert for at den var polititeknisk riktig. Om handlingen fremdeles, slik den gjør for meg, allikevel fremstår som *feil*, hva gjør man med dette?
Først og fremst: Norsk lov er ikke ufeilbarlig. Ser vi at loven tillater for mye (eller for lite, for den saks skyld) maktbruk av politiet må den endres. Jeg er på ingen måte noen jurist, så dette er ikke en grunn jeg skal våge meg altfor langt inn på, men jeg ønsker å si dette:
Rett før dommen falt var det en jurist som gikk ut og fortalte at loven som regulerer politiets maktbruk er vid og gir dem et bredt spillerom. Jeg ser behovet for en vid lov, men om albuerommet som trengs for å håndtere vanskelige situasjoner blir så stort at samfunnet ikke kan reagere når noen er over streken så må dette strammes inn.
Men var politimannen «over streken»? Som skrevet har jo med-politimenn rykket ut og sagt at han handlet riktig. Fremstår handlingen bare som for voldsom for mitt utrente øye?
La oss ta ett lite skritt tilbake. Denne saken medførte ett lite oppbluss i debatten om hvorvidt politiet bør gå med kamera når de er i tjeneste. Ett av argumentene politiet har trukket frem imot dette er nettopp det at handlingene de er nødt til å gjennomføre i jobben sin vil fremstå som for voldsomme for lekfolk og dermed svekke tilliten til politiet.
Jeg får avsmak av dette argumentet. For det første fordi det ligger tett opp til et annet (usagt) argument: Vi har kompetansen — handlingen er rett fordi den er utført av oss. Jeg ønsker å avvise dette argumentet. En handling må kunne rettferdiggjøres ut ifra handlingen og situasjonen den er tatt i, ikke hvem som utførte den.
For det andre fordi argumentet fremstår som udemokratisk. La oss ikke legge fingrene i mellom her: Det politiet faktisk sier er at de ønsker å tilbakeholde informasjon fra offentligheten fordi de frykter effekten den kan ha på folkeopinionen.
Tilbake til saken igjen. Det kan godt hende at jeg tar feil. Kanskje handlingen bare fremstår som for voldsom for meg siden jeg er lekmann, og politimannen (den med kompetansen) handlet riktig. Kanskje politiet vet best — og at både deres handlinger og lovgivningen vi har reflekterer dette. Men når vi stiller spørsmålet om loven er «rett» er ikke det den viktigste faktoren.
Vi bor i et demokrati — ikke et autokrati. Folket bestemmer. Om folket sier at en handling er uakseptabel fra en offentlig tjenestemann så er den uakseptabel uavhengig av hvor «polititeknisk korrekt» den er.
Og så må det selvfølgelig påpekes at min mening på ingen måte er «folkets mening». Og at selve begrepet «folket» er problematisk. Og så videre, og så videre …
Og her er kanskje poenget mitt: Ett demokrati er en fantastisk ting folkens. Det er rotete og tregt og gjør feil. Men det er det beste vi har. Og løsningen på dets problemer er alltid mer demokrati.
Så vær aktive i den offentlige debatten og stem når det er valg. Takk for meg.

26.07.2023
#politi #væpnet_politi #demokrati #lov #retorikk #populisme 