https://www.nrk.no/norge/hoyre-forslag_-skrot-full-uforetrygd-for-de-under-30-1.16717473
OK. La oss snakke om dette forslaget.
Først ved å nyansere i det: Asheim ønsker fremdeles at unge med «åpenbar grunn» skal kunne bli fult uføretrygdet og han prater om å innføre/skjerpe tiltak for å hjelpe de resterende.
Så, har forslaget noe for seg? Ja. Å bli fult uføretrygdet er ofte et «sluttspor» hvor man ikke lenger får hjelp til å bygge opp arbeidsevne eller å få et arbeid som stemmer til den arbeidsevnen man har. Det er ofte dumt både for individet og samfunnet.
Å se på hvordan man kan unngå det er derfor lurt, og jeg er åpen for at å gjøre det å heve terskelen for å bli fult uføretrygdet kan være en del av løsningen. Men. Slik forslaget fremstår nå er jeg mer enn skeptisk.
Først og fremst: Hvor høyt ønsker egentlig Asheim å heve terskelen? Det skal være «et unntak for de som har en «åpenbar grunn» til å få uføretrygd, for eksempel mennesker som er født uføre», men hva betyr nå det?
At forslaget tar psykiske lidelser (en av hovedårsakene bak problemet) seriøst nok tyder ikke formuleringen på. Så skal jeg selvfølgelig nevne at dette kun er en NRK-sak og at dette ville blitt presisert og forhandlet om før forslaget eventuelt ble gjennomført.
Hva skal så gjøres for/med de personene som ikke lenger blir uføretrygdet? Når han utfordres på om dette i praksis vil være «å bruke pisken» mot unge uføre, svarer han at tiltaket er mer ment som en «pisk» mot de som møter de unge. Det stemmer ikke. Jeg vet faktisk ikke hvordan noen kan tro på Asheim her. Beklager.
Videre trekker Asheim frem arbeidsmarkedstiltak og aktivitetspikt som hva han vil «erstatte» uføretrygden med. Så, bør vi ha flere og bedre arbeidsmarkedstiltak? Ja. Både hva gjelder å stille krav til at arbeidsgivere tilpasser arbeidsmarkedet og ved å gi dem støtte til dette.
Jeg skal ikke skrive noe mer om det her, utover å nevne at dette kan og bør gjøres uavhengig av om reglene for å bli uføretrygdet endres.
Hva så med aktivitetspikt? Tjaaa … nei takk. Folk blir uføretrygdet av en grunn. Jeg er for å gi dem hjelp til å redusere den grunnen, men å tvinge dem ut i arbeid når de ikke er i stand til det vil kun gjøre vondt verre.
Det som slår meg etter å ha skrevet dette er at: Det er mye vi kan og burde gjøre for å hjelpe mennesker ut i arbeid. Dette forslaget fremmer i grunnen ingen av de tingene. Og om vi ser på det i et vakuum –  om vi kun utfører dette tiltaket og ikke alle de tingene vi burde gjort uansett? Da er det kun egnet til å gjøre livet kjipere for folk som allerede har det kjipt.

23.01.2024
#velferdsstat #uføretrygd #arbeidslinja 