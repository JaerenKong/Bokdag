https://www.nrk.no/tromsogfinnmark/bombrikkeselskaper-far-kreve-inn-180-millioner-kroner-ekstra-fra-billistene-1.16569648
Hei. Avprivatiser bombrikkebransjen nå. Tusen takk.
Det er ingen grunn til at dette skal drives av private aktører. Absolutt ingen. Private aktører og konkurranseutsetting  *kan* være fruktbart for noen bransjer, men jeg skulle likt å se den hjernegymnastikken man må gjennom for å påstå at dette er én av dem.
Disse bedriftene er rett og slett et fordyrende ledd — de er bombrikkeprofitører. Svein Skovly (direktør i Fremtind service) liker ikke den beskrivelsen, men han klarer heller ikke å produsere et sammenhengende argument for hvorfor den ikke stemmer.
«Bompengeprofitører kjenner vi oss lite igjen i. Kostnadene for disse brikkene kunne vært lagt et annet sted, men da kunne bompasseringene blitt dyrere eller nedbetalingstiden lengre.»
For all del, kanskje de *kunne* det, men det finnes ingen grunn til å tro at de *ville* det om vi la ansvaret til det offentlige. Tvert imot er det grunn til å tro at det ville medført sentralisering og redusert profittuttakning — noe som ville redusert prisene.
For la oss ikke lure. Ingen private starter bombrikkeselskap av noen annen grunn enn at de ønsker å ta ut profitt.

26.09.2023
#privatisering