https://www.nrk.no/osloogviken/raymond-johansen-far-klekkelig-etterlonn-fra-oslo-kommune-1.16626295
Jeg ønsker å begynne dette med å si at jeg er for en ordning som gir etterlønn til politikere. Jeg tror heller ikke dette nødvendigvis viser at noe må gjøres med den ordningen vi har i dag.
Det er et viktig prinsipp at økonomi ikke skal hindre folk fra å bli folkevalgte – så i den grad politikerne må ofre karriere for å bli folkevalgte trenger vi et sikkerhetsnett til dem når de skal ut i ordinært arbeidsliv igjen.
Det tviler jeg jo egentlig på at så voldsomt mange er uenig i, men så finnes det jo selvfølgelig disse grensesakene. Som når Raymond Johansen har fått ny jobb, men selv velger å ikke starte i denne før det har gått tre måneder.
Hofterefleksen til mange vil nok være at her trengs det innstramninger til. For eksempel gjennom et regelverk som sier at i den grad man har fått jobb, men ikke starter enda, må man dokumentere at det er arbeidsgiver som ikke lar deg starte for å få etterlønnen.
Jeg er imot dette. For å ha gode systemer som oppfyller hensikten sin er vi nødt til å ha en grad av tillit til at folk som søker dem gjør dette av «rett grunn». Det vil medføre enkeltsaker hvor personer utnytter systemet, men det er en nødvendig risiko for å skape systemer som kan fungere for de som trenger dem.
Her har vi nok et slikt system. Og, sånn at det er sagt, så er jeg tilbøyelig til å tro på Johansen når han sier at han trenger tid mellom å jobbe som byrådsleder i Oslo og som generalsekretær i Norsk Folkehjelp.
Vi har også mange systemer som ikke er sånn. Dette er spesielt systemene som retter seg mot de svakeste i samfunnet. Her mistenkeliggjør man og alle eventuelle «hull» som kan utnyttes må tettes.
Jeg er enig med Johansen. Denne mistenkeliggjøringen er «frekk». Den er «uanstendig». Spesielt når den rettes mot samfunnets svakeste. Når den rettes mot Johansen, en mann som har hatt en lønn på nesten 1,6 millioner, mister jeg derimot ikke nattesøvnen over den.
Det sagt ønsker jeg å gjøre dette klinkende klart: Løsningen er ikke å trekke ned systemet for politikeres etterlønn fra et anstendig tillitsnivå – den er å trekke systemene som retter seg mot andre opp på ett.

20.11.2023
#folkevalgte #velferdsstat #tillit 