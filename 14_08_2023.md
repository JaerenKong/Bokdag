https://www.aftenposten.no/meninger/leder/i/EQgeWo/norge-var-visst-ikke-annerledeslandet-likevel
Jeg må få si at dette var en slapp lederartikkel av Aftenposten:
La oss først ta for oss påstanden den mener å kunne tilbakevise — at jordbruksoppgjøret skjermer oss fra økte matpriser. Om noen har sagt dette tar de selvfølgelig feil, men det er ingen som sier dette. Her er det faktiske argumentet:
Jordbruksoppgjøret gjør at deler av bondens utgifter finansieres over skatteseddelen. Dette gjør at bonden ikke trenger å ta igjen disse utgiftene ved å selge produktet sitt dyrere, noe som igjen fører til at vi får billigere matvarepriser i butikkene.
Så, stemmer dette? Tjaaa …
Det stemmer i teorien, men siden jordbruksoppgjøret ikke inneholder noen mekanismer som begrenser matvarekjedenes mulighet til å øke matvareprisene kan disse finne på å øke prisene mer en nødvendig. Det er derfor ikke nødvendigvis sant at påstanden stemmer i praksis.
Vi burde derfor absolutt kreve at matvarekjedene leverer budsjettene sine (i lesbar form) til staten slik at den kan kontrollere at prisene på matvarer ikke økes mer en nødvendig.
Men nå beveger vi oss bort fra artikkelen. Stemmer det at norske matvarepriser ville vært like eller lavere uten jordbruksoppgjøret? 👏 Det 👏 vet 👏 vi 👏 ikke. 👏 Av den samme grunnen som at vi ikke kan vite at oppgjøret gjør prisene mindre.
Det vi kan vite sikkert er at det ikke er mulig å si at påstanden er falsk ut ifra prisveksten det vises til. For å gjøre det måtte man hatt oversikt over hvilke faktorer som påvirker prisveksten, samt i hvor stor grad de påvirker.
Å kun vise til at Norge har hatt større prisvekst på matvarer enn nabolandene våre — i en veldig begrenset periode — når man påstår at jordbruksoppgjøret ikke påvirker matprisene faller på sin egen urimelighet. Jeg hadde forventet bedre av Aftenposten.
Artikkelen avslutter med å si at vi nå har fått både økte matvarepriser og økt skatt. Jeg ønsker å avslutte med å si litt om hvorfor det er hensiktsmessig å finansiere deler av matvareprisene over skatteseddelen:
I Norge betaler de som har mye mer skatt enn de som har lite — de rike betaler altså (indirekte) mer for maten sin en de smed mindre å rutte med. Dette jevner ut forskjellene i hvilken mat man har råd til.
Det stemmer heller ikke at økt betaling til bøndene nødvendigvis resulterer i et økt skattetrykk. Politikere kan finansiere dette ved å kutte på andre områder — på den måten kan man holde matprisene nede uten å øke folks utgifter.

14.08.2023
#jordbruk #dagligvarebransjen #media #skatt 