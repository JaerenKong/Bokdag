https://www.politiforum.no/ida-melbo-oystese-kronikk-oslo-politidistrikt/nye-tiltak-for-a-hindre-ungdomskrim/245951
OK, greit. Greit. Jeg har avslørt hånden min før — jeg er skeptisk til at løsningen på økt kriminalitet er å møte denne med mer politi og hardere straffer. I kronikken jeg lenker til bruker Ida Melbo Øystese begrepet «forebyggende tiltak», men la oss ikke la oss lure — hun snakker om å gi strengere straffer til unge kriminelle.
For å rettferdiggjøre dette viser hun til en gutt som rømte fra barnevernet, samt at de kun kan iverksette tiltak for å hjelpe barn, ikke for å «beskytte samfunnet». I Norge har vi gått forholdsvis langt i at kriminelle skal rehabiliteres heller enn straffes for straffens skyld. Dette er noe jeg mener vi bør holde fast på.
Det er et etisk spørsmål — hvordan vi møter medmennesker som har havnet på skråplanet. Men. Det er også et praktisk spørsmål — hva gir best effekt? I Norge har systemet gitt en globalt lav grad av «tilbakefall» hos kriminelle. Da bør vi verne om de sidene av systemet som fungerer. If it ain’t broke don’t fix it.
Politiets verktøy er straff. Da er det ikke rart at politiet ønsker å styrke dette verktøyet, men selv om det er i politiets interesse at politiet har mer makt betyr ikke det at det er i samfunnets interesse.
I kronikken skriver også Øystese om å bedre overgangen mellom varetekt og barnevern. Dette er en god idé som er totalt uavhengig av hovedpoenget hennes om at hun ønsker mer bruk av tvang. Å insinuere noe annet er rett og slett uærlig. Jeg skulle ønske politimesteren i Oslo spilte med åpnere kort enn som så.

10.08.2023
#politi #ungdomskriminalitet #straff #retorikk #etikk