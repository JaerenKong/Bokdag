https://www.politiet.no/aktuelt-tall-og-fakta/aktuelt/nyheter/2023/12/31/midlertidig-bevapning-av-politiet-i-nyttarshelgen/
OK, så akkurat det at jeg ønsker minst mulig bevæpning av politiet er kanskje ikke en stor overraskelse.
Men la oss snakke litt om det, for det finnes jo også et behov for væpnet politi. Det ble ikke utført noe terror nyttårsaften, men om det hadde blitt det ønsker jeg også at væpnet politi skal komme til stedet raskest mulig.
Så er jeg bare vrang, naiv eller uvitende når jeg stiller meg skeptisk til nasjonal bevæpning? Jeg tror jo i grunnen ikke det. For poenget mitt er jo ikke at ingen politifolk skal bære våpen –  men at færrest mulig skal gjøre det.
For si det på en litt tåpelig måte: Det er en forskjell på trusselsituasjonen rundt politimannen nærmest Oslos største synagoge og den rundt politimannen i Gokk kommune – som uansett må inn i bilen sin for å kjøre i tre timer om noe skulle skje.
Så kanskje nasjonal bevæpning er en uting? Om bevæpning anses som nødvendig, burde man ikke begrense den så mye som mulig?
Man kan komme med innvendinger mot det jeg forslår. Å utføre en mer «finmasket» vurdering vil kreve mer ressurser og det er ikke urimelig å anta at det vil kunne redusere noe av den forebyggende effekten.
Jeg mener prinsippet om minst mulig væpnet politi er verdt en del. Hvor mye, når det gjelder sikkerhet? Der går det selvfølgelig en grense og jeg skal ikke late som om den er lett å sette. Men den må jo settes.
Så her er et poeng jeg håper du legger merke til at jeg kommer tilbake til i mange av tekstene – vi trenger en kontinuerlig offentlig debatt og demokratisk prosess rundt hvor den settes. Her er en oppfordring i det nye året: Vær litt vrang når politiet bevæpnes.
Protester litt. Skap litt debatt. Av og til trenger vi væpnet politi. Som oftest trenger vi uvæpnet.

01.01.2024
#politi #væpnet_politi #offentlig_debatt 