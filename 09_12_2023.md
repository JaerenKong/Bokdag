«Det fins drittunger som trenger straff. I alvorlige saker er det ungdom som trenger hjelp»
Først og fremst: Dette er et tiltak som retter seg mot alvorlige saker.
Men for å gi et bedre svar på det du skriver: Ja, i gruppen «ungdom som har gjort noe kriminelt» er det nok en del individer som kun trenger å bli møtt med en negativ reaksjon og som da tar seg sammen «av seg selv».
Problemet her er at man ikke kan vite hvilke ungdommer som trenger ressurser og hvem som ikke trenger dem uten å bruke ressurser på å kartlegge behovet til den enkelte ungdommen. Vinningen går derfor raskt opp i spinningen om man skal gjøre dette.
Man kan prøve å motvirke dette med å sette en grense på hvor «grov» den kriminelle handlingen skal være for at man begynner å bruke ressurser, men dette er også problematisk da også ungdommer med et ressursbehov begynner «i det små» og man oftest trenger mindre ressurser om man kan plukke dem opp tidligere.
Det er heller ikke (så vidt jeg vet) noe som tyder på at man i Norge i dag bruker uhorvelig mye ressurser på ungdom som ikke trenger det.
Så, hva er poenget mitt her? Du har en veldig spisset formulering, men om vi dykker dypere inn i den er vi ikke nødvendigvis uenige.
Jeg er bare bekymret for at resultatet av dette tiltaket vil være mindre ressurser til ungdom som trenger hjelp – ikke en effektivisering av systemet som sikrer alle den mengden med ressurser de trenger.

09.12.2023
#straff #ungdomskriminalitet 