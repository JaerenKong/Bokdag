https://www.vl.no/nyheter/2023/12/01/tonje-brenna-ap-spor-om-fok-star-i-matko-for-a-bruke-penger-pa-andre-ting/
OK. Det er litt å ta tak i her.
Først og fremst, er de som står i matkø «verdig trengende»? Det vet vi ikke – det er ingen mekanismer som kontrollerer den økonomiske situasjonen til de som mottar hjelpen. Men. Det er etter hva jeg har sett ingenting som tyder på at dette er et problem.
Brenna viser heller ikke til noe som tyder på at folk som ikke trenger det benytter seg av matutleveringstilbudene. Hun mistenkeliggjør dem uten grunn, og jeg er glad for at så mange andre politikere tar avstand fra dette. (se link)
https://www.vl.no/nyheter/2023/12/01/hardt-ut-mot-sosialministerens-matko-utspill-sjokkerende/
Over til neste poeng: krisepakker vs. varige tiltak. Brenna fremstiller det som om dette er et valg man må ta, men det er på ingen måte sant. Man kan – og bør – si ja takk begge deler. Det er på ingen måte noe motforhold mellom å gi en ekstra hjelp i julen og å øke de generelle satsene.
Jeg har skrevet før om hvordan vi har systemer i Norge for å unngå at folk havner i fattigdom (lønnsoppgjør og heving av trygdesatser), men at disse systemene har en treghet i seg som gjør at de ikke henger med i situasjoner som den vi er i nå. Da trengs det også midlertidige løsninger.
(Eller så kan vi skape andre systemer som reelt sikrer at ingen har for lite mat på bordet, men det gjør vi av en eller annen grunn ikke)
Hva så med sosialhjelpen Brenna peker på? Først og fremst: Sosialhjelp er et godt system som vi må ta vare på. Men: Det er også et midlertidig tilbud som må behovtestes i hvert enkelt tilfelle – det har altså en høy administrativ kostnad og bør brukes som unntak og ikke som regel.
Om «alle» minstepensjonister sliter er altså ikke sosialhjelp den beste løsningen. Da er det bedre å komme med et bredere tiltak (og nei, jeg mister ikke nattesøvnen om dette gjør livet lettere for en minstepensjonist som allerede hadde nok mat på bordet).
La oss så bevege oss over til arbeid. Arbeid er viktig. Alle må i arbeid. Løsningen er å få alle ut i arbeid. Det er greit og flott det, men det løser ikke problemene til dem som ikke har fått arbeid enda eller som ikke kan arbeide.
Når Brenna i en nyhetssak publisert 1. desember avviser en krisepakke til julen fordi det er bedre å få folk i jobb er det noe som skurrer. Hvordan har du tenkt å skaffe alle disse folkene en jobb på mindre enn en måned Brenna? Dette er rett og slett virkelighetsfjernt.

02.12.2023
#velferdsstat #menneskerettigheter #skatt #arbeidslinja 