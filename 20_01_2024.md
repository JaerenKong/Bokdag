https://www.vg.no/nyheter/innenriks/i/LlwjO1/ingvild-kjerkols-masteroppgave-flere-tekstlikheter
Først Borch og nå Kjerkol. Om vi ser over dammen har vi Claudine Gay. Man må jo nesten spørre seg om hvor vanlig kopiering av tekst har vært – og er – innenfor akademia.
(Så skal det selvfølgelig nevnes at Kjerkol benekter å ha plagiert. Forsvaret hennes – at likhetene skyldes at hun har brukt samme metode og samme kilde når hun beskriver metoden – har noe for seg, men jeg personlig er jeg skeptisk når likhetene er så store og mange).
Hvor utbredt plagiat er synes jeg vi burde finne ut av. Det er et viktig spørsmål og nå har vi teknologien til å finne ut av det.
La meg få bevege meg over på et beslektet tema: Når disse skandalene dukker opp (som f.eks. dette eller habilitetssakene) må man spørre seg om dette er noe nytt som blir avdekket eller om problemet er gammelt.
Det er selvfølgelig ikke et forsvar av dem som nå har gjort noe galt. Ingenting av det jeg skriver her er ment som det.
Poenget er at vi må passe oss for å tro at «alt var bedre før». For den fortiden vi lengter etter fantes kanskje aldri. Så la oss heller se fremover. Det er dumt at dette måtte frem, men når det først er fremme gir det oss en muligheten til å gjøre fremtiden bedre.
Hva vil det si? I denne saken tenker jeg at Borch og Kjerkol (om det blir bevisst plagiat) må gå fra postene sine og miste gradene sine. Og så er det tydelig at akademia trenger bedre systemer for å kontrollere for plagiat.
Utover det? Helst ikke så mye. Norge er et land bygget på tillit og, selv om slike saker selvfølgelig rokker ved den, kan vi ikke tillate oss å oppgi denne tilliten.
Så om noen – politikere eller ellers – sitter med en klump i magen håper jeg de innrømmer tidligere feil. Men jeg synes ikke vi burde starte på noen heksejakt etter folk som har plagiert i masteroppgaven sin.

20.01.2024
#akademia #plagiat #habilitet #tillit